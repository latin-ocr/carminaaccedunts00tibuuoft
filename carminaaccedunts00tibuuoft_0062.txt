25

30

35

40

45

50

58

11. 5.

Nec fore credebat Romam, cum maestus ab alto
Ilion ardentes respiceretque deos.

Romulus aeternae nondum formaverat urbis
Moenia, consorti' non habitanda Remo,

Sed tunc pascebant herbosa Palatia vaccae
Et stabant humiles in Iovis arce casae.

Lacte madens illic suberat Pan ilicis umbrae
Et facta agresti lignea falce Pales,

Pendebatque vagi pastoris ab arbore votum,
Garrula silvestri fistula sacra deo,

Fistula, cui semper decrescit arundinis ordo:
Nam calamus cera iungitur usque minor.

At qua Velabri regio patet, ire solebat
Exiguus pulsa per vada linter aqua.

Illa saepe gregis diti placitura magistro
Ad iuvenem festa est vecta puella die,

Cum qua fecundi redierunt munera ruris,
Caseus et niveae candidus agnus ovis. —

«Impiger Aenea, volitantis frater Amoris,
Troica qui profugis sacra vehis ratibus,

Iam tibi Laurentes adsignat Iuppiter agros,
Iam vocat errantes hospita terra Lares.

Illic sanctus eris, cum te veneranda Numici
Unda deum caelo miserit Indigetem.

Ecce super fessas volitat Victoria puppes,
Tandem ad Troianos diva superba venit.

Ecce mihi lucent Rutulis incendia castris;
Iam tibi praedico, barbare Turne, necem.

Ante oculos Laurens castrum murusque Lavini est
Albaque ab Ascanio condita Longa duce.

Te quoque iam video, Marti placitura sacerdos
Ilia, Vestales deseruisse focos,

